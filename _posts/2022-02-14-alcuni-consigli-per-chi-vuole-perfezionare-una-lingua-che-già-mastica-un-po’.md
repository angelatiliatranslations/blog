---
title: Alcuni consigli per chi vuole perfezionare una lingua che già mastica un po’
---
Imparare a parlare un’altra lingua è un’attività che spesso e volentieri viene passata come un qualcosa di semplice e sbrigativo. Forse questo accade perché si è influenzatә dall’idea che imparare a comunicare in un’altra lingua voglia dire memorizzare una lista di parole. La realtà però è più complessa: si tratta di un’attività che richiede sforzi mentali e fisici, oltre a un notevole impegno a lungo termine.

Se come me sei cresciutә in Italia, avrai avuto o hai la possibilità di studiare almeno una lingua straniera a scuola. Tuttavia, queste conoscenze da sole non sono sempre sufficienti. Infatti, se lo scopo è quello di imparare a comunicare nella lingua studiata, questi insegnamenti hanno bisogno di essere accompagnati da degli esercizi quotidiani che ti aiutino a fare pratica e a mantenere fresche le tue abilità linguistiche.

Ma come si costruisce una pratica così? Oggi parliamo appunto di come creare una pratica sostenibile che sia di supporto all’apprendimento di una lingua. Quindi, senza ulteriori indugi, lanciamoci alla scoperta di tre azioni che puoi adottare nel quotidiano per perfezionare una lingua straniera che già mastichi un po'.

Come prima cosa, un’ottima idea è dedicare qualche minuto al giorno all'ascolto di un video o di una registrazione nella lingua che vuoi perfezionare. È un esercizio che puoi facilmente fare nel quotidiano, ha un costo accessibile e, se sei costante, ti aiuterà a fare grandi progressi nel tempo. Ciò che ti serve è una connessione Internet per collegarti a piattaforme dove trovi contenuti video o audio. Le mie preferite sono <a href="https://www.youtube.com/">Youtube</a> per i video e <a href="https://www.spreaker.com/search">Spreaker</a> per i podcast. Se non hai la possibilità di collegarti a internet da casa, potresti considerare l’idea di andare nella biblioteca più vicina dove solitamente internet è gratuito. Se vai ancora a scuola, perché non usare le risorse che hai già a disposizione? Dai un’occhiata ai materiali supplementari che vengono forniti insieme al tuo libro di testo. La chiave perché questo esercizio funzioni è essere costanti. Bastano anche cinque minuti al giorno. Per me ad esempio è importantissimo ascoltare ogni giorno registrazioni in inglese e in polacco. In questo modo riesco a mantenere vive le mie due lingue di <a href="https://www.tiliatranslations.it/">lavoro</a> e a perfezionarle costantemente.

Un'altra pratica essenziale da accompagnare agli esercizi di ascolto è la conversazione in lingua. In effetti per parlare una lingua è necessario imparare a riprodurne i suoni e le strutture in modo concreto, cioè parlando! Per questo esercizio la soluzione più a basso costo è quella di trovare nella tua cerchia di amicә qualcunә che possa fare conversazione con te. Potreste mettervi d’accordo e decidere di trovarvi - anche in videochiamata - e parlare per un po’ di tempo solo nella lingua che state studiando, aiutandovi così a migliorare reciprocamente. Anche qui la cosa più importante è mantenersi regolarmente in allenamento. Potreste per esempio incontrarvi una volta alla settimana. Se ne hai la possibilità economica, prendere delle lezioni di conversazione può essere un'altra idea valida, soprattutto se senti la necessità di essere guidatә da una persona esperta. A questo proposito, se sei curiosә, sul mio <a href="https://www.tiliatranslations.it/">sito</a> trovi maggiori informazioni sul mio programma online <em>Practice your English</em>, un percorso che comprende lezioni di inglese di ascolto e conversazione mirate e pensate per persone cresciute in Italia che vogliono sgranchire il proprio inglese.

E poi ancora, dulcis in fundo, leggere libri in lingua per me è un altro irrinunciabile esercizio quotidiano che adoro. Ma dove trovare i libri? È molto probabile che la tua biblioteca locale abbia qualche libro in lingua che puoi prendere in prestito gratuitamente. In questo caso ti consiglio di affidarti al personale della biblioteca chiedendo loro se hanno qualche libro nella lingua che ti interessa. In alternativa, ci sono anche siti come <a href="https://dev.gutenberg.org/">Project Gutenberg</a> in cui puoi trovare ebook in lingua disponibili gratuitamente. Se le tue finanze te lo permettono, puoi acquistare libri pubblicati in altre lingue in libreria, online o addirittura provare a ascoltare un audiolibro in lingua originale.

Per oggi è tutto. Spero che questi consigli ti possano essere utili. Buona giornata!

— Angela Brisotto

Scopri di più sul mio lavoro: <a href="https://www.tiliatranslations.it/">tiliatranslations.it</a> <br>
Il mio blog: <a href="https://angelatiliatranslations.github.io/blog/">La linguista realista</a>

